Predednik Srbije Aleksandar Vučić odlikovao je danas Vesnu Radosavljević, novinarku RTS-a, koja je vodila vesti u vreme studentske blokade javnog servisa. Na spisku odlikovanih je i pevačica Dragica Radosavljević Cakana.
Kako se navodi u ukazu o odlikovanju Radosavljević je dobila priznanje Orden Karađorđeve zvezde za naročite zasluge i postignute rezultate u oblasti novinarstva.

Na spisku odlikovanih je i profesor Fakulteta političkih nauka Milan Petričković, koji je priznanje dobio za naročite zasluge i postignute rezultate u sistemu obrazovanja, a Karađorđevu zvezdu dobio je i filmski, televizijski i muzički producent Maksi Ćatović za naročite zasluge i postignute rezultate u javnim i kulturnim delatnostima, posebno u oblasti filmske i muzičke produkcije.

Karađorđevom zvezdom drugog stepena odlikovan je Milisav R. Đenić za naročite zasluge i postignute rezultate u javnim i kulturnim delatnostima.
Fonet je preneo da je Karađorđevom zvezdom drugog reda odlikovan predsednik Srpskog filozofskog društva Slobodan Kanjevac, dok je Zlatnom medaljom za hrabrost „Miloš Obilić“ odlikovan za ispoljenu izvanrednu hrabrost i delo ličnog herojstva Pero Luković iz Vatrogasno-spasilačkog bataljona Kraljevo koji je učestvovao u gašenju velikog požara u tom gradu 2025. godine.
Zlatnom medaljom za zasluge odlikovana je Javna ustanova Spomen-područje Donja Gradina, spomenik posvećen žrtvama nacističkog zločina počinjenog u periodu nacističkog terora od 1941. do 1945. godine nad Srbima, Jevrejima, Romima i ostalim narodima koji su se protivili nacističkom režimu NDH.
Odlikovani su i Kulturno-umetničko društvo „Kolo Berane“ i Vasilije Galjak iz Zubinog Potoka.
Odlikovani su i Aleksandra i Milija Stanić iz Stapara, porodica sa 11 dece, za izuzetne zasluge i iskazanu životnu hrabrost i upornost.
Odlikovani su i radnici JKP „Zelenilo Beograd“ Zoran Nimet, Srđan Stanković i David Stojaković za ispoljenu hrabrost i patriotizam.
