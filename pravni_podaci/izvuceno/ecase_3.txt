У предмету Николић против Србије,

Европски суд за људска права (Треће одељење), на заседању Одбора у саставу:

Darian Pavli, председник,
Úna Ní Raifeartaigh,
Матеја Ђуровић, судије,
и Olga Chernishova, заменица секретара Одељења,

Имајући у виду:

представку (број 21155/22) против Републике Србије, коју је Суду по члану 34. Конвенције за заштиту људских права и основних слобода (у даљем тексту: Конвенција) поднео 1. априла 2022. године држављанин Републике Србије, господин Матија Николић (у даљем тексту: подносилац), рођен 1995. године, с пребивалиштем у Селенчу, којег пред Судом заступа господин Д. Јовановић, адвокат из Брисела;

одлуку да се Влада Републике Србије (у даљем тексту: Влада), коју представља њена заступница, госпођа З. Јадријевић Младар, обавести о притужбама које се тичу материјалног и процесног аспеката члана 3. Конвенције, односно да се преостали део представке прогласи неприхватљивим;

ПРЕДМЕТ СЛУЧАЈА

Предмет се односи, на основу члана 3. Конвенције, на наводно злостављање подносиоца од стране полиције и на ефикасност истраге као одговор на његове притужбе на злостављање.
Подносилац је као малолетник поднео кривичну пријаву Тужилаштву у Новом Саду (у даљем тексту: Тужилац) 7. фебруара 2013. године. Он је тврдио је да га је 16. новембра 2012. године, док је испитиван у Полицијској станици Бачки Петровац о наводним крађама, полицајац Г.В. ударио ногом у стомак, док су га полицајци Б.Ј. и Б.М. ударили у главу, због чега је изгубио свест и пао на земљу. Као последица ударца ногом у стомак, одведен је из полицијске станице у дечју болницу где је оперисан због укљештене киле.