U predmetu Nikolić protiv Srbije,

Evropski sud za ljudska prava (Treće odeljenje), na zasedanju Odbora u sastavu:

Darian Pavli, predsednik,
Úna Ní Raifeartaigh,
Mateja Đurović, sudije,
i Olga Chernishova, zamenica sekretara Odeljenja,

Imajući u vidu:

predstavku (broj 21155/22) protiv Republike Srbije, koju je Sudu po članu 34. Konvencije za zaštitu ljudskih prava i osnovnih sloboda (u daljem tekstu: Konvencija) podneo 1. aprila 2022. godine državljanin Republike Srbije, gospodin Matija Nikolić (u daljem tekstu: podnosilac), rođen 1995. godine, s prebivalištem u Selenču, kojeg pred Sudom zastupa gospodin D. Jovanović, advokat iz Brisela;

odluku da se Vlada Republike Srbije (u daljem tekstu: Vlada), koju predstavlja njena zastupnica, gospođa Z. Jadrijević Mladar, obavesti o pritužbama koje se tiču materijalnog i procesnog aspekata člana 3. Konvencije, odnosno da se preostali deo predstavke proglasi neprihvatljivim;

PREDMET SLUČAJA

Predmet se odnosi, na osnovu člana 3. Konvencije, na navodno zlostavljanje podnosioca od strane policije i na efikasnost istrage kao odgovor na njegove pritužbe na zlostavljanje.
Podnosilac je kao maloletnik podneo krivičnu prijavu Tužilaštvu u Novom Sadu (u daljem tekstu: Tužilac) 7. februara 2013. godine. On je tvrdio je da ga je 16. novembra 2012. godine, dok je ispitivan u Policijskoj stanici Bački Petrovac o navodnim krađama, policajac G.V. udario nogom u stomak, dok su ga policajci B.J. i B.M. udarili u glavu, zbog čega je izgubio svest i pao na zemlju. Kao posledica udarca nogom u stomak, odveden je iz policijske stanice u dečju bolnicu gde je operisan zbog uklještene kile.