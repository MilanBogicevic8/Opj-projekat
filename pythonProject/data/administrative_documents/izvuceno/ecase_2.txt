Одлуку у складу са чланом 22, ст. 7 Конвенције против мучења:

1. Подносилац представке је Бесим Османи, држављанин Републике Србије ромског порекла, који је рођен 1967. године и живи у Републици Србији. Он тврди да је жртва кршења члана 16, ст. 1, тумаченог одвојено или заједно са члановима 12 и 13, и члана 14, тумаченог одвојено или заједно са чланом 16, ст. 1 Конвенције УН против мучења и других свирепих, нечовечних или понижавајућих поступака или казни од стране Републике Србије. Заступају га три невладине организације: Фонд за хуманитарно право (ФХП), Центар за права мањина (ЦПМ), оба са седиштем у Београду, и Европски центар за ромска права (ЕРРЦ), са седиштем у Будимпешти.

Чињенице

2.1. Подносилац представке је био један од 107 ромских становника ромског насеља Антена у београдској Општини Нови Београд. То насеље је постојало од 1962. Четири породице су биле стално настањене у овом насељу, а већину његових становника чинили су Роми расељени са Косова, који су се у насеље доселили 1999. након што је њихова имовина на Косову уништена. Општина Нови Београд је становнике Антене 6. јуна 2000. писаним путем обавестила о својој одлуци о рушењу насеља донету 29. маја 2000. и дала им рок од једног дана за исељење.