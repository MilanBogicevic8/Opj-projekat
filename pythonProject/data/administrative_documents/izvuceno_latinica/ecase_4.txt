1. Podnosioci zahteva su gospođa M.Č., gospođa J.Č.J. i gospođa M.Č., državljanke Republike Srbije, rođene 16. oktobra 1948, 29. jula 1974. i 15. decembra 1981. godine. One su udovica i ćerka gospodina B.Č., neutvrđene nacionalnosti, koji je rođen 1948. godine i preminuo 16. juna 1996. godine. Oni tvrde da je država članica povredila njihova prava prema članovima 6, 12, 13, 14. i 16. Konvencije, kao i prava B.Č. prema članu 13. Konvencije. Iako se na nju ne poziva eksplicitno, obaveštenje takođe pokreće pitanja prema članu 2. Konvencije. Država članica je potvrdila izjavu Jugoslavije koja je data u skladu sa članom 22. stav 1.  Konvencije nakon sukcesije 12. marta 2001. godine. Podnosioce zahteva zastupa advokat.

Činjenice koje su izneli podnosioci zahteva

2.1 Dana 5. aprila 1996. godine, nakon podizanja optužnice za krivična dela prevare i falsifikovanja, B.Č. je uhapšen i zadržan u Okružnom zatvoru u Beogradu. Sledećeg dana pregledom u Kliničkom centru Srbije utvrđena je povreda grudnog koša koju je zadobio prilikom hapšenja.

2.2 B.Č. je 9. aprila 1996. godine pregledan u ambulanti Okružnog zatvora u Beogradu, na levoj strani grudnog koša pronađen je hematom 20 x 15 cm, kao i hematomi koji pokrivaju oba gluta, odnosno hematom od 10 x 4 cm na levoj butini i povrede glave. Za vreme boravka u zatvoru, B.Č. je pomenuo podnosiocima zahteva da je bio podvrgnut torturi od strane policajaca, koji su ga povremeno transportovali iz Okružnog zatvora u Beogradu u Policijsku upravu Beograd. Požalio se da su ga policajci udarili lampom i voki-tokijem u glavu i da je zbog toga imao užasne glavobolje i mučninu.

2.3 B.Č. je 28. maja 1996. godine prebačen bez svesti u zatvorsku ambulantu. Dana 5. juna 1996. godine, dok je bio u komi, prebačen je iz pritvora u Urgentni centar Neurološke klinike Beograd, gde je operisan. Istog dana mu je i Okružni sud u Beogradu ukinuo pritvor. Okružni zatvor u Beogradu obavestio je podnosioce zahteva o njegovom puštanju iz pritvora, ali ne i o njegovom prebacivanju u Urgentni centar ili o njegovom komatoznom stanju.

2.4 Obdukcija je izvršena nad B.Č. 18. juna 1996. godine. U obdukcijskom nalazu, koji je Okružnom javnom tužilaštvu u Beogradu dostavljen tek u junu 2003. godine, konstatovano je da je njegova smrt bila nasilna, i da je nastupila zbog oštećenja vitalnih moždanih centara, nanesenog tupim oruđem, i pritiska na mozak iz krvi prosute između dva sloja tvrdih moždanih ovojnica iz pocepanih krvnih sudova moždanih opna.
