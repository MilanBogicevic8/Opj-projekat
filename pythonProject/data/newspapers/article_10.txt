"S obzirom na to da su na okruglom stolu u Strazburu usvojeni zajednički zaključci koji najavljuju veću aktivnost najpre Evropskog parlamenta, verujem da je iz straha od toga da bi EU mogla da stane na stranu građana Srbije, Laki postao malo nervozan. Tako se pojavila ruska služba da optuži EU, pokuša da je odvrati od toga da stane uz sopstvene principe i unapred ocrni obeležavanje godišnjice pada nadstrešnice", kaže u intervjuu za Novu Biljana Đorđević iz Zeleno levog fronta.
Kako je došlo do susreta opozcionih političara iz Srbije i evroparlamentataca u Strazburu?
Okrugli sto u tzv. semafor formatu koji čine socijaldemokrate, liberali i zeleni je planiran izvesno vreme, sa idejom da po jedan evroposlanik iz svake od tri grupacije govori zajedno sa po jednim poslanikom Narodne skupštine iz partije koje pripadaju istim političkim porodicama. Sličan format je korišćen i ranije i pokazao se dobrim, a moram da kažem i da su ove tri političke grupe u Evropskom parlamentu bile su glasne i konzistentne u svojoj podršci Srbiji, studentima i svim pobunjenim građanima i pre septembarske plenarne rasprave. Jedino što se dogodilo u poslednjem trenutku je zajednička konferencija Evropske partije Zelenih, kopredsednika Zelenih u Evropskom parlamentu i nas iz ZLF kojom je započeo taj dan posvećen Srbiji, jer je svega nekoliko dana pre naše posete Vučić uvredio kopredsednicu evropskih Zelenih Vulu Ceci i evroposlanika Rasmusa Nordkvista koji su bili u poseti Beogradu i Novom Sadu, gde su prisustvovali protestu, nazvavši ih “evropskim ološem sa dna kace”. Činjenica da Vučić ne može da se suzdrži da govori na televiziji gotovo svakodnevno učinila je da sebi dopusti ovakav ispad koji je srozao njegovu i reputaciju njegove stranke možda i više nego bilo šta drugo do sada jer je to direktan napad na samu instituciju Evropskog parlamenta i sa tim ni Evropska narodna partija ne može lako da se izbori.
Da li ste stekli utisak da Evropa menja zaista stav prema Vučićevom režimu?
Evropski parlament je tokom debate bio još oštriji nego ranije, iako je on i ranije bio najkritičniji prema Vučiću i najveći saveznik građana Srbije u borbi za demokratiju i vladavinu prava. Ostali su jedino fašisti da brane Vučića. Što se tiče Komisije, izbor Marte Kos je, kako u odnosu na prethodnika Varheljija, tako i u odnosu na Ursulu fon der Lajen, osveženje i brojni su pozivi da predsednica Komisije isprati pristup Marte Kos jer ovo što je bilo do sada ne funkcioniše. Znam da građani Srbije žele da čuju manje tehnokratskog jezika a više direktne podrške ali na kraju su važna dela i da li je neko uložio napor da se promeni kurs prema režimu koji radi predano više od decenije da umanji podršku evrointegracijama u javnom mnjenju, a za to je do sada dobijao hvalospeve o pravosudnoj i medijskoj reformi od strane predsednice Komisije. Evropska komisija može i mora da stane uz same principe demokratije i vladavine prava odnosno slobode medija, može da osudi represiju nad građanima, može da poveća finansijsku podršku nezavisnim medijima u Srbiji, može da preispita kako se koristi novac koji se dodeljuje Srbiji i ko od njega ima koristi, te zašto građani Srbije misle da u Srbiju najviše ulaže Rusija a ne EU, što je činjenica.
Kakav je stav Zeleno levog fronta o izlasku na izbore, imajući u vidu da su studenti potvrdili da je njihova lista spremna?
Moram da konstatujem da bi svuda u svetu to bilo jedno neobično pitanje koje nema smisla postaviti partiji koja jeste nastala iz protesta i pokreta ali je, pored toga, odabrala i izbornu i parlamentarnu borbu. Mi smo isto tako partija koja nikada nije svodila demokratiju samo na izbore – mada kada nemamo slobodne i poštene izbore teško je zamisliti da imamo i više od toga, efektivne dopunske demokratske mehanizame koji omogućavaju širu participaciju građana – ali smo za mirnu smenu režima a to se dešava jedino na izborima. U tom smislu, jedino pitanje je kada će izbori biti raspisani i da li će do tog trenutka postojati uspostavljena koordinacija antirežimskog fronta čiji minimalni cilj treba da bude dogovor o najboljem rešenju za nastup na izborima, dogovor o kontroli izbora, pakt o nenapadanju unutar antirežimskog fronta i tako dalje. Bolje je da do te koordinacije dođe pre nego kasnije, a mi na nju stalno pozivamo.
Studentski pokret je ove pozive na koordinaciju ignorisao i odbijao dvosmernu komunikaciju, ali čak nije jasno komunicirao ni sopstvene zahteve i očekivanja od ostalih aktera u antirežimskom frontu. To čine ljudi za koje ne znamo u čije ime govore, ali daju sebi za pravo da tumače istinsku volju studenata i to često čine na ružan i ucenjivački način.
Zbog toga nije bilo mnogo smisla sada donositi konačnu odluku o tome na koji način ćemo učestvovati na izborima koji nisu raspisani i u nedostatku antirežimske koordinacije. No to ne znači da se ne možemo spremati za izbore i to i radimo, naša izborna operativa je u pogonu. Kao parlamentarna stranka, imamo članove stalnog sastava biračkih odbora, a imamo i temeljne obuke za kontrolore i iskustvo iz prethodnih izbornih ciklusa. Imamo ideje i politike do kojih nam je stalo i za koje se borimo godinama na ulicama a od pre tri godine i u institucijama, i nećemo od njih odustati.
Koliko mislite da je realno da Evropa uvede sankcije pojedincima koji čine Vučićev režim?
Možda je to u EU trenutno nemoguće sprovesti zbog Orbanove Mađarske, ali dozvolite da primetim da se Orbanu ozbiljno klima pozicija u Mađarskoj pred izbore u proleće 2026. godine. Mislim da će oslanjanje na Orbana u EU Vučića koštati. Takođe, zemlje članice individualno mogu razmotriti to kao opciju, posebno kada je reč o zabrani ulaska u tu zemlju. Ukoliko se represija nastavi, zamislivo mi je da neke zemlje članice uvedu sankcije pojedincima iz režima.
Kako komentarišete odmazdu režima protiv profesora, lekara, sudija…?
To je, nažalost, od ovakvog režima očekivano jer za ovih gotovo jedanaest meseci nije došlo do institucionalizacije pobune u smislu pretakanja narodne volje sa ulica u institucije, a s druge strane režim pokušava da opstane na sve moguće načine i ide ka sve većoj represiji kako bi povratio kontrolu. Neki ljudi, posebno nastavnici u školama, prkosili su ovom režimu za ispravnu stvar i kao neposlušni u sistemu koji je namerno kreiran da stvara poslušnike – preko postavljanja direktora koji treba da disciplinuju nastavnike – kažnjeni su. Najlakše je kazniti one koji su i inače u najnesigurnijem položaju, sa ugovorima na određeno, a sa njima kazniti i čitavu prosvetu koja je u nedostatku kadra već izvesno vreme i dok se ne smeni režim nema šansi da stvari budu bolje. Ipak, istina je da ovaj režim ne može sve da otpusti a da i dalje nastavi da funkcioniše, ali može da nanese štetu jednima, pokuša da zastraši druge i da dodatno uruši već urušene institucije. Naprednjake trenutno interesuje samo goli opstanak na vlasti i okružuju se svojim kriminalnim i nekompetentnim lojalistima a cilj im je da dokažu sopstvenom biračkom telu da su sposobni da i dalje vladaju. Taj naprednjački red koji bi da uspostave kaznenim odredima je privid reda, nasilje nad institucijama radi kupovine vremena koje je dugoročno neodrživo i nefunkcionalno jer je u svakom smislu nelegitimno. To se ne može prikriti.
PROČITAJTE JOŠ 3 INTERVJU Poslanica Ana Jakovljević: Evroposlanici iz EPP smatraju da im SNS po vrednostima ne pripada. Zabrinuti su za svoj ugled Politika 18. sep 2025 3 komentara Politika 18. sep 2025 3 komentara 1 INTERVJU Pavle Grbović: SNS pokušava da se dotetura do kraja 2026. kada će većina poslova u vezi EXPO biti naplaćena Politika 15. sep 2025 1 komentar Politika 15. sep 2025 1 komentar
Kako vidite „upozorenje“ ruske službe koja je EU optužila da sprema „majdan“ u Srbiji?
Zanimljivo je da se to dogodilo nedelju dana nakon naše posete Strazburu gde sam ja, kao i moje kolege, naglasila kako režim predstavlja EU kao antisrpsku, slabu i u krizi, dok su kao pravi prijatelji Srbije predstavljeni Rusija i Kina, zemlje koje svoje opozicionare proteruju, hapse i ubijaju. Ma koliko da smo i sami bili nezadovoljni dosadašnjom aktivnošću EU, posebno Komisije, i dalje poručujemo da je EU jedini saveznik pobunjenog društva u borbi za demokratiju i vladavinu prava. S obzirom da su na okruglom stolu u Strazburu usvojeni zajednički zaključci koji najavljuju veću aktivnost najpre Evropskog parlamenta, verujem da je iz straha od toga da bi EU mogla da stane na stranu građana Srbije, Laki postao malo nervozan. Tako se pojavila ruska služba da optuži EU, pokuša da je odvrati od toga da stane uz sopstvene principe, i unapred ocrni obeležavanje godišnjice pada nadstrešnice. Vučić decenijama govori o mešanju stranih službi koje vršljaju Srbijom, pa je trenutak u kojem se zahvaljuje ruskoj službi priznanje da je mešanje stranih službi u redu ili da je ruska služba odjednom postala domaća služba. Možda bi Vučić da Srbija bude protektorat Rusije, da nam ruski FSB istražuje upotrebu zvučnog topa a ruska SVR da li će biti “Majdana” i kako uopšte da tumačimo šta je “Majdan”, ali građani Srbije to sigurno ne žele.
Ostavi prvi komentar
Member of United Media - Copyright 2025