Studenti Pravnog fakulteta u Nišu mole glavnog javnog tužioca Višeg javnog tužilaštva u Beogradu Nenada Stefanovića da se upozna sa spisima predmeta, da ne ispada neozbiljan, piše u saopštenju.
Povodom saopštenja Višeg javnog tužilaštva u Beogradu od 19.09.2025. godine, kako su naveli, kategorički odbacuju navode da se njihov kolega, Dimitrije Dimić, nalazi u bekstvu.
Oni su istakli da je na zvaničnom sajtu VJT Beograd objavljeno saopštenje u kojem se navodi da je podnet optužni predlog Višem sudu u Beogradu protiv devet studenata zbog postojanja osnovane sumnje da su izvršili krivično delo Pripremanje dela protiv ustavnog uređenja i bezbednosti Republike Srbije u vezi sa krivičnim delom Pozivanje na nasilnu promenu ustavnog uređenja, u saizvršilaštvu.
„U istom saopštenju tvrdi se da je Dimitrije Dimić u bekstvu, te se predlaže Višem sudu da mu odredi pritvor. Međutim, nesporna je činjenica da se Dimitrije Dimić od 09.30 časova, 22.08.2025. godine, nalazi pod merom kućnog pritvora – zabranom napuštanja stana uz stalni elektronski nadzor koji sprovodi Uprava za izvršenje krivičnih sankcija Ministarstva pravde.
0 Student Dimitrije Dimić demantuje Tužilaštvo: Nisam u bekstvu, već u kućnom pritvoru Hronika 09:49 0 Hronika 09:49 0 0 VJT podnelo optužni predlog protiv devetoro studenata zbog Vidovdana, traži uslovne osude Hronika 18:28 0 Hronika 18:28 0
Stoga su tvrdnje da je u bekstvu neistinite i predstavljaju svesno dovođenje javnosti u zabludu. Time Više javno tužilaštvo u Beogradu pokušava da naše kolege, kao i celokupan studentski pokret, prikaže kao kriminalce i protivnike ustavnog poretka Republike Srbije“, piše u saopštenju studenata niškog Pravnog fakulteta.
Oni su naveli da je Apelacioni sud u Beogradu čak četiri puta usvojio žalbu branioca Dimitrija Dimića i doneo odluku da mu se ukine pritvor i omogući da se brani sa slobode. Uprkos tome, Krivično vanpretresno veće Višeg suda u Beogradu, na čijem čelu je predsednik Višeg suda Dragan Milošević, svaki put je ponovo odredilo pritvor, podsećaju studenti.
„Ovim putem ponovo apelujemo na javne tužioce da odbiju da budu oruđe u rukama izvršne vlasti i saučesnici u montiranim političkim procesima protiv studenata i građana. Svako ko pristane da učestvuje u ovakvim postupcima snosiće ne samo profesionalnu, moralnu i pravnu odgovornost, već i istorijsku sramotu zbog kršenja prava, gaženja vladavine prava i služenja političkim interesima protivnih Ustavu Republike Srbije. Našem kolegi Dimitriju i svima koji se nalaze u pritvoru šaljemo iskrenu podršku i poruku da nisu sami. Njihova hrabrost i istrajnost su naša inspiracija i motivacija da ne odustanemo, a zajedništvo i solidarnost će uvek biti jači od svakog pokušaja zastrašivanja“, poručili su studenti.
Učestvuj u diskusiji ili pročitaj komentare
Member of United Media - Copyright 2025