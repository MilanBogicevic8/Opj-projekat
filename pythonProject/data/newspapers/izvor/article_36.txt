"Rusi su trenutno majstori dezinformacija. A u Srbiji postoji veoma opasna strategija eskalacije. I mislim da neki ljudi oko vlasti i oko vladajuće većine imaju interes da neguju i guraju eskalaciju, što je veoma opasno, jer eskalacija može dovesti do nasilnih akcija. Po mom mišljenju, jasno je da je to manipulacija. I jasno je da samo žele da pripreme teren kako bi lakše ugušili protest", rekao je za N1 poslanik u Evropskom parlamentu Sandro Goci.
Evroposlanik Sandro Goci navodi za N1 da je u pitanju „obrazac“ koji je viđen i u drugim zemljama, a što je, kako je naveo „vrlo tipično za Rusiju“. Dodaje i da ga veoma me iznenađuje da Srbija mora da se oslanja „na čudne izveštaje iz Rusije da bi se nosila sa demokratskim procesima u zemlji“.
Na konstataciju da vlast u Srbiji koristi ovaj izveštaj ruske službe da bi gurala narativ da je u Srbiji „obojena revolucija“, dok istovremeno govore da je Srbija na evropskom putu i da samo predsednik Vučić može odvesti Srbiju u Evropsku uniju, Goci kaže:
PROČITAJTE JOŠ: 0 „Ana Brnabić otišla u Brisel da se izvinjava što je Vučić nazvao evroposlanike evropskim ološem“ Politika 12. sep 2025 0 Politika 12. sep 2025 0 0 Predsednik, opsenar: Vučić se hvali ubedljivom pobedom na izborima koje ne sme da raspiše Politika 08:06 0 Politika 08:06 0 23 Kako je Predrag Ranković Peconi, vlasnik TV Hepi, zaratio sa režimskim saborcima: “Vučićeva država pomagala njegove firme kad god je trebalo” Društvo 21:39 23 komentara Društvo 21:39 23 komentara
„Mislim da se ovakvom izjavom vlast igra vatrom, jer trenutno u ovoj zemlji vrlo malo treba da se zapale dodatne tenzije. I jasno je da je predsednik Vučić vrlo dvosmislen u svojoj strategiji. S jedne strane, predstavlja sebe kao jedinog čoveka koji može uvesti Srbiju u Evropsku uniju. Istovremeno, udaljava se od svoje obaveze kao predsednika zemlje kandidata, po pitanju slobode izražavanja, akademskih sloboda, slobode medija, ali i odlazi u Moskvu ili u Peking. U trenutku kada Rusija nije obična zemlja, kada je Rusija zemlja koja je napala drugu evropsku zemlju, Ukrajinu. Srbija je članica Saveta Evrope. A Vučić odlazi da gleda paradu Vladimira Putina u Moskvi, a zatim ide u Peking. To je očigledno kršenje obaveze Srbije da se uskladi sa zajedničkom spoljnom i bezbednosnom politikom Evropske unije, a to je slobodan izbor. Srbija je sama, slobodno, izabrala da postane kandidat za članstvo u Evropskoj uniji i slobodno bira da vodi pregovore. Ali to mora da donese doslednost. Mora da ide uz doslednost. A tu doslednost ja ne vidim.“
Dodaje da doslednosti nema poslednje četiri godine i da smatra da je to „veoma ozbiljno“.
„I ako predsednik Vučić misli da sledeći primer Orbana, Roberta Fica radi nešto dobro, odlazeći u Kinu, mogu reći da greši. Jer to sigurno nije evropski put kojim bi zemlja kandidat trebalo da ide“, kaže evroposlanik.
Na pitanje da li je vlast na evropskom putu ako neki članovi vladajuće stranke kažu da neki studenti mogu biti ubijeni, sagovornik N1 navodi da je to „užasno“.
„Zaista je užasno što se desilo. U normalnoj zemlji bi predsednik i lider stranke odmah tražili ostavku tog čoveka, i sve političke snage bi tražile da podnese ostavku, jer dati takvu izjavu, ugroziti život mladog studenta rečima, podsticati nasilje i tenzije, jer nasilje u rečima može da preraste u nasilje u delima, apsolutno je neprihvatljivo. I začuđen sam što je taj predstavnik još uvek u SNS-u. Mislim da ako ga ne sankcionišu, to znači da dele njegove reči. A to bi bilo još ozbiljnije. Odvođenje studenta na očevu sahranu u lancima je bespotrebno poniženje. Ne razumem zašto u tako kritičnoj situaciji, umesto da smiruju, umesto da pokušaju da olakšaju tenzije, umesto da iskoriste priliku, kao što je sahrana oca nekome ko je u pritvoru, da pošalju neku umirujuću poruku, neku miroljubivu poruku, moraju da ponižavaju i provociraju tako“, kaže on i dodaje:
„Ali mislim da je to deo strategije eskalacije i provokacije. I mislim da je to veoma opasno, i mislim da vi, srpski građani, morate biti vrlo pronicljivi u reakciji, jer je jasno da je ljudski, s ljudske tačke gledišta, prva reakcija da se reaguje žestoko, ali mislim i nadam se da srpsko civilno društvo i studenti neće upasti u zamku, jer je to zamka, pripremljena da neke od njih gurne u nasilje, da ih navede da krše zakon kako bi vlast lakše ugušila pokret. Nadam se da neće upasti u tu zamku, ali razumem osećaj nepravde koji oseća taj student i uopšte srpski građani trenutno.
Poslanik u Evropskom parlamentu Sandro Goci objašnja i da je njegova grupa uspešno podigla svest u Evropskom parlamentu.
„Kažem mi jer smo mi prvi zaista vrlo glasno govorili kao Evropske demokrate o tome šta se dešava u Srbiji trenutno. I mogu reći sa zadovoljstvom, iako smo na samom početku, da je zahvaljujući našim akcijama naša grupa Renew Europe preuzela vođstvo u Evropskom parlamentu, na primer predloživši studente kao kandidata za nagradu Evropskog parlamenta Saharov. Ta nagrada se dodeljuje svake godine onima koji se bore za slobodu i demokratiju. I naš zvanični predlog kao poslaničke grupe u Evropi je da se ta nagrada dodeli studentima. Veoma sam zadovoljan zbog toga. I zadovoljan sam jer je naš politički izbor – podrška studentima, podrška civilnom društvu, podrška slobodnim medijima u Srbiji – podstakao i Manfreda Vebera da konačno kaže nešto o prisustvu SNS-a i predsednika Vučića u Evropskoj narodnoj partiji. Konačno, Evropska narodna partija shvata da postoji problem i konačno odlučuje da otvori istragu. Ne znam šta će uraditi. Nadam se da će sprovesti istragu do kraja.
Po mom mišljenju, očigledno je da bi trebalo da suspenduju SNS iz EPP, ali to nije moja partija pa ne mogu da se mešam u odluku Evropske narodne partije. Ako bi se tako nešto desilo stranci koja je član moje grupacije, sigurno bih odmah tražio suspenziju. Ali nadam se da će Evropska narodna partija nastaviti da sarađuje. Na kraju, na poslednjoj plenarnoj sednici Evropskog parlamenta, rasprava o Srbiji je bila vrlo dobra rasprava. Konačno su stvarne činjenice iznete pred poslanike i evropsku javnost. Mislim da je govor komesarke Marte Kos bio vrlo jasan i vrlo koristan za cilj koji želimo da postignemo. Ne želimo da podstičemo tenzije. Ne želimo da doprinosimo eskalaciji. Želimo da dovedemo sve strane da poštuju pravila, da poštuju demokratska načela, da se odreknu nasilja i da pripreme uslove za istinski fer izbore kada izbori budu raspisani u Srbiji. I mislim da je ta rasprava i izjava Evropske komisije konačno bila vrlo dobra i korisna. Posvećeni smo da nastavimo da razgovaramo o Srbiji. Posvećeni smo da nastavimo da držimo svetlo upaljeno na onome što se dešava u Srbiji. Nije lako sa medijima, jer znate, postoji rat u Ukrajini, užasni događaji u Gazi, Donald Tramp pravi vesti svaki dan, pa je istina da u evropskim medijima pažnja na Srbiji nije visoka koliko bi uvek trebalo da bude, ali smo vrlo posvećeni da pratimo vaš demokratski proces“, navodi Goci.
Na konstataciju da se Ursula fon der Lajen ne oglašava na temu Srbije, evroposlanik kaže da Evropska narodna partija nije Evropska unija, već njen deo.
„Naravno da predsednica Evropskog parlamenta mora da razgovara sa predsednicom vašeg parlamenta. Dakle, to što je Ana Brnabić bila u Briselu da se sastane sa Robertom Mecolom je sasvim uobičajeno, sasvim normalno, jer imaju dve institucionalne funkcije. Ali poruka koju sada institucije počinju da šalju, počevši od Parlamenta i Komisije, vašim predstavnicima je vrlo jasna i čak je i Marta Kos u plenumu jasno rekla i u izjavi da vređanje institucija EU i vređanje političkih partija kao što su Zeleni, koje su uvredili predsednik Vučić i predsednica skupštine Ana Brnabić, sigurno nije korisno za predsednika, za vladu. Mislim da konačno stavljamo pitanje Srbije na pravi kolosek, ali smo na samom početku i moramo da držimo pritisak jer ako skrenemo pogled sa Srbije, situacija bi postala mnogo teža. Moramo zaista biti prisutni i pratiti vašu debatu, ne zato što želimo da se mešamo, već zato što ste vi Evropljani, zato što su srpski građani evropski građani, zato što srpski građani zaslužuju bolje, zaslužuju više i zaslužuju da postanu punopravni članovi Evropske unije. Ali na ovaj način, način na koji predsednik Vučić i vlast vode demokratski proces, nije pravi način da se postane član Evropske unije“, objašnjava sagovornik N1.
Na pitanje da li Srbija može da izdrži u ovakvoj situaciji još godinu dana, a ukoliko predsednik Srbije Aleksandar Vučić ne raspište izbore, evroposlanik kaže:
„Pa, raspisivanje izbora je prerogativ vašeg predsednika, kao što je prerogativ francuskog predsednika. Dakle, vaš ustav mu dozvoljava da odluči i odredi datum. Ali ima još nešto na čemu želim da insistiram, a na čemu insistira i Evropska komisija trenutno: sledeći izbori moraju biti fer izbori. Razumem, i isto sam rekao juče kada sam se sastao sa nekim predstavnicima studenata i predstavnicima civilnog društva u Srbiji, razumem njihovu želju da što pre budu izbori, ali oni će biti beskorisni ako nisu fer. Morate, na primer, da reformišete način na koji se registruju birači jer morate da obezbedite pravičnost kroz transparentnu registraciju birača. Važno je da ovaj savet tela koje nadzire elektronske medije bude formiran jer su to instrumenti koji obezbeđuju da izbori budu fer. Moramo obezbediti da postoji veoma snažan nadzor od strane OEBS-a i Evropskog parlamenta nad sledećim izborima. Tako da mislim da moramo da iskoristimo ovo vreme – od danas do dana kada izbori budu raspisani – da postavimo sve uslove da izbori budu zaista fer i slobodni.“
Evroposlanik se sastao i sa studentima u Srbiji.
„Pre svega, da, bio je to vrlo dobar događaj, vrlo posećen, i želim da se zahvalim Evropskom pokretu u Srbiji što je preuzeo ovu inicijativu. Njihova poruka je poruka nade i odlučnosti. Nade da će konačno videti da se demokratija u potpunosti poštuje. Odlučnosti u tome da žele da nastave protest jer je to borba za demokratiju, borba za osnovne slobode, borba za slobodu izražavanja. Takođe vidim da su svesni da nasilje nije rešenje. Bilo je nasilja. Policija je reagovala potpuno nesrazmerno. Bilo je, prema informacijama koje su mi dali, nasilnih elemenata bliskih SNS-u koji su učestvovali u nekim nasilnim akcijama. Bilo je i nekih reakcija pojedinih članova studentskog pokreta. Pa, znaju da nasilje nije put, ali znaju i da su upornost i odlučnost pravi put, tako da sam zaista odlučan kao evropski demokrata, kao Renew Europe, da ih podržim, naročito do 1. novembra kada će biti godišnjica onoga što se dogodilo u Novom Sadu. To će biti veoma važan trenutak. I zaista, moramo da osiguramo da niko ne nasedne na provokacije, jer provokacija će biti, i moramo da sačuvamo integritet studentskog pokreta. Moramo im pomoći. Slobodni su. Potpuno slobodni. Sami su izabrali svoj put, ali moramo da ih podržimo kako bismo osigurali da postoje uslovi da se poštuje njihov demokratski protest“, zaključio je poslanik u Evropskom parlamentu Sandro Goci.
Ostavi prvi komentar
Member of United Media - Copyright 2025